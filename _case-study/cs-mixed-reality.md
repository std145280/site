## Η περίπτωση της Μικτής Πραγματικότητας

 
O όρος Μικτή Πραγματικότητα (Mixed Reality) εισήχθη από τους Paul Milgram και Fumio Kishino με το άρθρο τους «A Taxonomy of Mixed Reality Visual Displays» [1].

![Εικόνα 1: Το φάσμα της Μικτής Πραγματικότητας](/images/mixed-reality.jpg)

Για την Εικονική Πραγματικότητα (Virtual Reality) [Εικόνα 1] στο βιβλίο «Virtual Reality Technology» των Burdea και Coiffet [2] αναφέρεται ότι είναι μια υψηλού επιπέδου διεπαφή χρήστη που περιλαμβάνει προσομοίωση και αλληλεπίδραση σε πραγματικό χρόνο, μέσω πολλαπλών αισθήσεων (όραση, ακοή, αφή, μυρωδιά, γεύση). Ενώ για τα περιβάλλοντα εικονικής πραγματικότητας οι Hale και Stanney [3] ορίζουν ότι το Εικονικό Περιβάλλον (Virtual Environment) είναι ένα τρισδιάστατο σύνολο δεδομένων που περιγράφει ένα περιβάλλον βασισμένο σε αληθινά ή μη αντικείμενα και δεδομένα.

Αντίστοιχα για την Επαυξημένη Πραγματικότητα (Augmented Reality) οι Milgram et al. το 1994 αναφέρουν ότι είναι μία μορφή Εικονικής Πραγματικότητας που επιτρέπει στον συμμετέχοντα να έχει σαφή εικόνα του πραγματικού κόσμου αφού η οθόνη που φοράει στο κεφάλι είναι διαφανής [4]. Συμπληρωματικά μπορούμε να πούμε ότι συνδυάζει πραγματικές πληροφορίες και πληροφορίες που έχει δημιουργήσει ένας υπολογιστής, με διαδραστικό τρόπο και σε πραγματικό χρόνο και δημιουργεί περιβάλλοντα για τον χρήστη που περιλαμβάνουν, τόσο πραγματικά, όσο και εικονικά αντικείμενα [5].

Μία άλλη ενδιάμεση κατάσταση που πρέπει να ορίσουμε είναι αυτή της Μειωμένης Πραγματικότητας (Diminished Reality) στην οποία τα αντικείμενα του πραγματικού κόσμου, είτε αντικαθίστανται με εικονικά, είτε απλά αφαιρούνται. Από τον συνδυασμό αυτής και της Εικονικής πραγματικότητας προκύπτει η κατάσταση “Augmented Virtuality” η οποία παλιότερα αναφερόταν και ως “Ενδιάμεση Πραγματικότητα” (Mediated Reality) [6].

Η ιδέα της Ενδιάμεσης Πραγματικότητας είναι και η παλαιότερη, αφού σύμφωνα με τον Steve Mann [6] εισήχθη πριν από τουλάχιστον 100 χρόνια από τον ψυχολόγο George M. Stratton ο οποίος είχε την ιδέα της κατασκευής ενός ειδικού γυαλιού που τροποποιεί το πώς βλέπει τον κόσμο κάποιος [7].

Τα συστήματα Εικονικής Πραγματικότητας προηγήθηκαν από αυτά της Επαυξημένης. Σε αυτό βοήθησε και το ότι ήταν απλούστερα. Όπως φαίνεται και από τους ορισμούς, η Επαυξημένη Πραγματικότητα είναι πιο περίπλοκη στο να δημιουργηθεί από ότι η Εικονική. Στην Εικονική υπάρχουν μόνο Εικονικά Περιβάλλοντα που έχουν δημιουργηθεί από έναν υπολογιστή. Αντίθετα για την  Επαυξημένη Πραγματικότητα χρειάζεται επιπλέον να έχουμε είσοδο και επεξεργασία δεδομένων του πραγματικού κόσμου.
 
![Εικόνα 2: Το σύστημα Εικονική Πραγματικότητας Sword of Damocles](/images/sword-of-damocles.jpg)

Το πρώτο σύστημα τους φάσματος της Μικτής Πραγματικότητας, που μπορούμε να εντοπίσουμε χρονικά το 1968, είναι το «Sword of Damocles» [Εικόνα 2] του Ivan Sutherland το οποίο είναι σύστημα Εικονικής Πραγματικότητας. Αποτελούνταν από μία οθόνη (ή δύο οθόνες μία για κάθε μάτι) που πρόβαλε τρισδιάστατα αντικείμενα και ήταν προσαρμοσμένη στο κεφάλι του χρήστη καθώς και έναν ειδικό αισθητήρα που μπορούσε να αντιληφθεί την περιστροφή του κεφαλιού του χρήστη και ο οποίος τροφοδοτούσε με τα δεδομένα κίνησης έναν υπολογιστή. Ο υπολογιστής χρησιμοποιώντας τα δεδομένα αυτά δημιουργούσε τρισδιάστατες εικόνες, ανάλογα με την κίνηση του κεφαλιού του χρήστη. Το σύστημα επέτρεπε σχετική ελευθερία κινήσεων και η ψευδαίσθηση του τρισδιάστατου χώρου ήταν καλή δεδομένων των μέσων που υπήρχαν εκείνη την εποχή [8]. 

Το σημαντικό στοιχείο που μπορούμε να εντοπίσουμε στην παραπάνω εφαρμογή είναι οι δύο μικρές οθόνες CRT που φορούσε ο χρήστης στο κεφάλι μπροστά από κάθε μάτι. Παρόμοιες τεχνικές με χρήση οθονών μπροστά από το ένα ή και τα δύο μάτια του χρήστη χρησιμοποιούν όλες οι εφαρμογές της Εικονικής και πολλές από τις εφαρμογές της Επαυξημένης Πραγματικότητας, για το κομμάτι που αφορά την όραση, μέχρι σήμερα.

Αργότερα ο Steve Mann χρησιμοποιούσε CRT οθόνες από παλιές βιντεοκάμερες για να κατασκευάζει οθόνες κεφαλιού [6]. Με αυτές δημιουργούσε, κατά τις δεκαετίες του 1970 και του 1980, συστήματα Φαινομενοεπαυξημένης Πραγματικότητας (Phenomenaugmented Reality) με τη βοήθεια υπολογιστή [9]. H Φαινομενοεπαυξημένη Πραγματικότητα επιτρέπει στον χρήστη να παρατηρεί φαινόμενα που συμβαίνουν στον πραγματικό κόσμο, αλλά δεν είναι ορατά, όπως τα κύματα ακτινοβολίας που λαμβάνει ένα ραδιόφωνο ή εκείνα που εκπέμπει ένα κινητό τηλέφωνο και επομένως αποτελεί υποκατηγορία της Επαυξημένης Πραγματικότητας.

Το Digital Eye Glass ήταν ένα από τα συστήματα που κατασκεύασε ο Steve Mann για να δημιουργεί περιβάλλοντα Ενδιάμεσης και Επαυξημένης Πραγματικότητας. Η πρώτη υλοποίηση του Digital Eye Glass ήταν το 1978 και έμοιαζε με κράνος πάνω στο οποίο ήταν τοποθετημένη μία οθόνη που βρισκόταν μπροστά από το ένα μάτι του χρήστη. Ο Steve Mann συνέχισε να το εξελίσσει στα επόμενα χρόνια ώστε να γίνει πιο εύκολα φορητό και να έχει περισσότερες δυνατότητες. 

![Εικόνα 3: Ο Steve Mann με το σύστημα Wearable Computer](/images/steve-mann-wearable-computer.png)

Κατά τα χρόνια που ήταν στο MIT (1991-1997) για το διδακτορικό του συμμετείχε στο Media Lab του MIT και ήταν ιδρυτικό μέλος του MIT Media Lab's Wearable Computing project [6]. Το 1994 κατασκεύασε το “Wearable Computer” που ήταν ένα σύστημα Επαυξημένης Πραγματικότητας και το οποίο κατέγραφε σε βίντεο αυτό που έβλεπε ο χρήστης ενώ μπορούσε ταυτόχρονα να το επεξεργάζεται με το σύστημα υπολογιστή που φορούσε πάνω του. Η προβολή της εικόνας στον χρήστη γινόταν με τη βοήθεια μίας εξελιγμένης έκδοσης του Digital Eye Glass. Για παράδειγμα, το  “Wearable Computer” [Εικόνα 3] μπορούσε να αναγνωρίσει τα άτομα που βρίσκονταν κοντά στον χρήστη και να σημειώσει, με κείμενο δίπλα από το κάθε ένα, το όνομά του [6].
 
![Εικόνα 4](/images/eyetap-digital-eye-glass.jpg)

Αργότερα το 1999 παρουσίασε την τέταρτη, πολύ βελτιωμένη έκδοση του Digital Eye Glass [10] , το EyeTap [Εικόνα 4] [11]. Αυτό επέτρεπε στο μάτι να λειτουργεί συγχρόνως ως οθόνη και ως κάμερα. Το EyeTap επιτρέπει στον υπολογιστή να καταγράψει, να επεξεργαστεί και να πιθανώς να αλλάξει αυτό που βλέπει ο χρήστης [11]. 

Στα επόμενα χρόνια υπήρξαν αρκετές υλοποιήσεις, σε όλο το φάσμα της Μικτής Πραγματικότητας. Στο τομέα της Εικονικής συνέχισαν να χρησιμοποιούντα οθόνες στο κεφάλι που παρείχαν στους χρήστες εμπειρίες σε Εικονικά Περιβάλλοντα. Αυτά μπορεί να αφορούσαν την εκπαίδευση, την εξομοίωση, την ψυχαγωγία και την διασκέδαση και επέτρεπαν στον χρήστη να εξερευνήσει εικονικούς κόσμους [12]. Όσο αύξαναν οι δυνατότητες των υπολογιστών τόσο οι εικονικοί κόσμοι γίνονταν πιο λεπτομερείς και ο απαραίτητος εξοπλισμός φτηνότερος και λιγότερο περίπλοκος μέχρι που πλέον έγινε δυνατό να είναι εμπορικά διαθέσιμος στους καταναλωτές. 

Αντίστοιχα με την εξέλιξη των κινητών τηλεφώνων και ιδιαίτερα των έξυπνων κινητών υπήρξαν και οι πρώτες εμπορικές εφαρμογές επαυξημένης πραγματικότητας που έκαναν χρήση της κάμερας του κινητού για να προβάλουν στην οθόνη του μία επαυξημένη εκδοχή του κόσμου. To Wikitude που κυκλοφόρησε το 2008 και παρείχε υπηρεσίες Επαυξημένης Πραγματικότητας σε συνδυασμό με τη θέση του χρήστη ενώ παρόμοιες δυνατότητες παρείχε και το λογισμικό Layar [13][14]. 

Ένα από τα πιο σημαντικά συστήματα φορετού υπολογισμού, στο τομέα της Επαυξημένης Πραγματικότητας είναι τα έξυπνα γυαλιά. Η πρώτη ολοκληρωμένη υλοποίηση που έγινε διαθέσιμη στο ευρύ κοινό ήταν το Google Glass Explorer.
 
![Εικόνα 5: Google Glass Explorer](/images/google-glass-explorer.jpg)

Η σύλληψη της ιδέας για το Glass της Google έγινε το 2009 και η ανάπτυξή του ξεκίνησε το 2011 από το τμήμα Google X (σήμερα ονομάζεται Χ και η λειτουργία του βασίζεται στα πρότυπα του Xerox PARC)[15][16]. Ένας από τους στόχους του τμήματος ήταν η παραγωγή διάχυτων υπολογιστών. Το 2013 κυκλοφόρησε το Glass Explorer [Εικόνα 5] σε περιορισμένο αριθμό τεμαχίων και το 2014 έγινε διαθέσιμο στο ευρύ κοινό [17].
Το προϊόν δεν γνώρισε την εμπορική επιτυχία που αναμενόταν, τόσο λόγω της τιμής του, όσο και της κριτικής που δέχτηκε σχετικά με θέματα ιδιωτικότητας και ασφάλειας. Υπήρξε όμως αποδοχή του στον βιομηχανικό τομέα, καθώς εκεί οι εφαρμογές που μπορεί να έχει, είναι ιδιαίτερα χρήσιμες για την αύξηση της παραγωγικότητας των εργαζομένων. Έτσι έθεσε τις βάσεις για την ανάπτυξη και τη διάθεση του Glass Enterprise Edition 2 το οποίο απευθύνεται στον βιομηχανικό και κατασκευαστικό τομέα [18].

Ιδιαίτερη σημασία είχε η λειτουργικότητα και ο τρόπος αλληλεπίδρασής του με τον χρήστη. Το Glass ενεργοποιούνταν, είτε γυρίζοντας το κεφάλι προς τα πάνω (γωνία ενεργοποίησης), είτε χτυπώντας με το δάκτυλο μία φορά το touchpad του, το οποίο βρισκόταν στο πλάι του γυαλιού. Όταν ήταν ενεργοποιημένο, ο χρήστης μπορούσε να χειριστεί το Glass με φωνητικές εντολές. Κάθε εντολή άρχιζε με τη φράση “ok glass” ακολουθούμενη από κάποια από τις υποστηριζόμενες ενέργειες που ο χρήστης ήθελε να εκτελέσει το γυαλί [19].


### Πηγές
[1] Milgram, P., & Kishino, F. (1994). A taxonomy of mixed reality visual displays. IEICE TRANSACTIONS on Information and Systems, 77(12), 1321-1329.

[2] Burdea, G. C., & Coiffet, P. (2003). Virtual Reality Technology (2nd ed.). Nashville, TN: John Wiley & Sons.

[3] Hale, K., & Stanney, K. (2014). Handbook of virtual environments: Design, implementation, and applications, second edition (2nd ed.; K. S. Hale & K. M. Stanney, Eds.). doi:10.1201/b17360

[4] Milgram, P., Takemura, H., Utsumi, A., & Kishino, F. (1995, December). Augmented reality: A class of displays on the reality-virtuality continuum. In Telemanipulator and telepresence technologies (Vol. 2351, pp. 282-292). International Society for Optics and Photonics.

[5] Höllerer, T., & Feiner, S. (2004). Mobile augmented reality. Telegeoinformatics: Location-based computing and services, 21.

[6] Mann, Steve. “Steve Mann’s Personal Web Page”, WearTech.org, WearComp.org, WearCam.org, EyeTap Digital Eye Glass, WearTech (TM) Wearable Technologies/Research/Consulting/Public Speaking/Inventing/Philosophy, http://wearcam.org/.

[7] Stratton, G. M. (1897). Vision without inversion of the retinal image. Psychological review, 4(4), 341.

[8] Sutherland, I. E. (1968, December). A head-mounted three dimensional display. In Proceedings of the December 9-11, 1968, fall joint computer conference, part I (pp. 757-764).

[9] Mann, S. (2015). Phenomenal Augmented Reality: Advancing technology for the future of humanity. IEEE Consumer Electronics Magazine, 4(4), 92-97.

[10] Cherry, Steven. “Steve Mann’s Better Version of Reality.” IEEE Spectrum: Technology, Engineering, and Science News, 2013, https://spectrum.ieee.org/podcast/geek-life/profiles/steve-manns-better-version-of-reality.

[11] EyeTap Personal Imaging Lab. (n.d.). Retrieved November 10, 2020, from Eyetap.org website: http://eyetap.org/

[12] Zyda, M. (2005). From visual simulation to virtual reality to games. Computer, 38(9), 25-32.

[13] Madden, L. (2011). Professional augmented reality browsers for smartphones: programming for junaio, layar and wikitude. John Wiley & Sons.

[14] Wong, L. H. (2013). Mobile campus touring system based on AR and GPS: A case study of campus cultural activity. In Proceedings of the 21st International Conference on Computers in Education. Asia-Pacific Society for Computers in Education, Indonesia.

[15] Miller, Claire Cain, and Nick Bilton. “Google's Lab of Wildest Dreams.” The New York Times, The New York Times, 14 Nov. 2011, https://www.nytimes.com/2011/11/14/technology/at-google-x-a-top-secret-lab-dreaming-up-the-future.html.

[16] “The Unexpected Rebirth of Google Glass.” Product Habits, 4 Oct. 2017, https://producthabits.com/unexpected-rebirth-google-glass/.

[17] Strickland, Jonathan. How Google Glass Works. 29 July 2012, https://electronics.howstuffworks.com/gadgets/other-gadgets/project-glass.htm.

[18] Kothari, Jay. “Glass Enterprise Edition 2: Faster and More Helpful.” Google, Google, 20 May 2019, https://blog.google/products/devices-services/glass-enterprise-edition-2/.

[19] “Google Glass Help - Voice Actions” Google Glass Help, Google, https://support.google.com/glass/answer/3079305?hl=en.
