## Σύντομη βιογραφία του Steve Mann.  

Ο Steve Mann γεννήθηκε το 1962 στο Οντάριο του Καναδά [1]. Όταν ήταν τεσσάρων χρονών έμαθε από το παππού πώς να κάνει συγκολλήσεις φορώντας ειδικά προστατευτικά γυαλιά. Αυτή ήταν και η πρώτη του εμπειρία σχετικά με το πώς κάτι που φοράει μπορεί να μεταβάλει τον τρόπο που φαίνεται ο κόσμος [2]. Κατά την παιδική του ηλικία του άρεσε να μαθαίνει για διάφορες σημαντικές εφευρέσεις όπως οι προβολείς ταινιών, η τηλεόραση και το τηλέφωνο [3].

Μεγαλώνοντας έδειξε ενδιαφέρον και για τις ηλεκτρονικές συσκευές και την επιστήμη, αφού την περίοδο εκείνη πραγματοποιούνταν διαστημικές αποστολές και υπήρχαν μεγάλες εξελίξεις στους υπολογιστές και στις κάμερες. Στο Γυμνάσιο εργαζόταν εθελοντικά σε κατάστημα επισκευής τηλεοράσεων [1]. Μέσα από την εργασία του είχε πρόσβαση σε διάφορες ηλεκτρονικές συσκευές όπως κάμερες και τηλεοπτικούς δέκτες [3]. 

Το 1974, όταν ήταν μόλις δώδεκα ετών κατασκεύασε το πρώτο του «φορετό» σύστημα υπολογιστή. Αποτελούνταν από ένα μακρύ ραβδί με λαμπάκια, ένα φορητό ενισχυτή και ένα σύστημα μεταγωγής που έφτιαξε ο ίδιος. Κινώντας κατάλληλα το ραβδί μπορούσε να δει ηχητικά και ραδιοφωνικά σήματα καθώς και να οπτικοποιήσει το πεδίο όρασης μίας κάμερας παρακολούθησης. Αυτό ήταν και μία από τις πρώτες συσκευές που παρείχαν την εμπειρία της επαυξημένης πραγματικότητας. Το σύστημα αυτό το ονόμασε WearTech S.W.I.M. [3].

To 1978 εφηύρε το Digital Eye Glass το οποίο μπορούσε να προβάλει εικόνες σε ένα ειδικό γυαλί μπροστά από το μάτι. Ήταν μία συσκευή επαυξημένης πραγματικότητας που θυμίζει αρκετά τα Google Glass [3]. Συνέχισε να το εξελίσσει ώσπου το 1998 κατασκεύασε την τέταρτη γενιά της εφεύρεσή του η οποία ήταν τελειοποιημένη ως προς διάφορες παραμέτρους που χρειάζονταν βελτίωση. [2]

Μέχρι να ξεκινήσει να φοιτά στο πανεπιστήμιο είχε ασχοληθεί με διάφορες εφευρέσεις σχετικές με τον φορετό υπολογισμό ενώ κατασκεύαζε και ένα φορητό κασετόφωνο φτιαγμένο από εξαρτήματα από το στερεοφωνικό των γονιών του [1].

To 1987 έλαβε B.Sc., το 1989 B.Eng. και το 1992 M.Eng. από το McMaster University [4]. Κατά τη διάρκεια των σπουδών του στο McMaster University ανέπτυξε περαιτέρω τις εφευρέσεις του. Μία από αυτές ήταν και το Chirplet Transform το οποίο ήταν ένα νέο μαθηματικό μοντέλο για την επεξεργασία σήματος [4]. Η δημοσίευση για αυτό έγινε τo 1991 [3]. 

Το 1991 έγινε δεκτός στο MIT. Στο portfolio της αίτησης εισδοχής του περιλάμβανε και το WearTech S.W.I.M. [3]. Κατά τη διάρκεια που ήταν εκεί συνέχισε να εξελίσσει τις εφευρέσεις του, συμμετείχε στην ομάδα «vision and modeling group» του Media Lab στο MIT [5] και ήταν ιδρυτικό μέλος του MIT Media Lab's Wearable Computing project [3]. 

To καλοκαίρι του 1993 παντρεύτηκε την Betty Lo. Είχαν γνωριστεί το 1984 στη βιβλιοθήκη του McMaster University. Κατά τον γάμο χρησιμοποιούσε το Digital Eye Glass του για να τραβάει φωτογραφίες. [6]
Το 1996 κατέθεσε ευρεσιτεχνία (U.S. Pat. 5828793) για τεχνολογία απεικόνισης υψηλής δυναμικής εμβέλειας (HDR High Dynamic Range imaging) που επιτρέπει τη λήψη φωτογραφιών χωρίς την απώλεια λεπτομερειών σε σκούρες περιοχές μίας εικόνας. Αυτό το επιτυγχάνει κάνοντας συνδυασμό εικόνων που έχουν ληφθεί με διαφορετικές ρυθμίσεις έκθεσης, σε πραγματικό χρόνο [3]. Σήμερα χρησιμοποιείται στις περισσότερες κάμερες που υπάρχουν στο εμπόριο [7].

Το 1997, έλαβε το διδακτορικό του από το MIT και το 1998 επέστρεψε στον Καναδά για να διδάξει στο Πανεπιστήμιο του Toronto [5] όπου δημιούργησε το πρώτο στον κόσμο Mobile Apps Lab (1999) ως μέρος του μαθήματός του πάνω στον φορετό υπολογισμό και την επαυξημένη πραγματικότητα [7]. Επίσης το μάθημά του για τα cyborg, το οποίο ξεκίνησε το φθινόπωρο του 1998, ήταν πολύ δημοφιλές στους μεταπτυχιακούς φοιτητές.

To 1998 εφηύρε το smartwatch videophone έγινε εξώφυλλο του περιοδικού LINUX JOURNAL στο τεύχος Ιουλίου 2000 [3] ενώ παρουσιάστηκε και στο IEEE ISSCC2000. Τότε, ο Steve Mann ονομάστηκε και «Πατέρας του Φορετού Υπολογισμού» (The Father of Wearable Computing) [3] [8] [9]. 

To 2000 δημοσιεύτηκε η εργασία του [8] για τα Comparametric Equations που ήταν ένα νέο μαθηματικό πλαίσιο για την ενδιάμεση πραγματικότητα μέσω υπολογιστή (mediated reality) και τις πρακτικές εφαρμογές του [1].	

Σήμερα συνεχίζει να εργάζεται ως καθηγητής στο Πανεπιστήμιο του Τορόντο στο τμήμα Ηλεκτρολόγων Μηχανικών Υπολογιστών, ενώ διδάσκει και στα τμήματα Επιστήμης Υπολογιστών και Μηχανολογίας και Βιομηχανικής Μηχανικής[9]. Επιπλέον είναι επισκέπτης καθηγητής στο Stanford University στο τμήμα Ηλεκτρολόγων Μηχανικών [7]. Έχει πάνω από 200 δημοσιεύσεις ενώ έργα και εφευρέσεις του εκτίθενται στα Smithsonian Institute, National Museum of American History, The Science Museum, MoMA, Stedelijk Museum (Amsterdam), και Triennale di Milano [9].

---
Πηγές
---

[1] Davidson, Hilary  K. Steve Mann's Biography, University of Saskatchewan, 2003, www.usask.ca/art/a352_03/fp/hd/biography%20page.html.

[2] Cherry, Steven. “Steve Mann’s Better Version of Reality.” IEEE Spectrum: Technology, Engineering, and Science News, 2013, https://spectrum.ieee.org/podcast/geek-life/profiles/steve-manns-better-version-of-reality.

[3] Mann, Steve. “Steve Mann’s Personal Web Page”, WearTech.org, WearComp.org, WearCam.org, EyeTap Digital Eye Glass, WearTech (TM) Wearable Technologies/Research/Consulting/Public Speaking/Inventing/Philosophy, http://wearcam.org/.

[4] “Steve Mann.” McMaster Alumni Association - Steve Mann, McMaster University, 2004, https://web.archive.org/web/20071114072826/http://www.mcmaster.ca/ua/alumni/gallery/mann.htm

[5] Mann, Steve. “Steve Mann's Page.” Steve Mann's Page, Alumni Media Lab MΙΤ, http://alumni.media.mit.edu/~steve/orbits/.

[6] Rose, Barbara  Wade. “Trailing Strings of Battery Packs, a Marriage of Cyborgs Is Made.” The New York Times, The New York Times, 29 Oct. 1998, https://archive.nytimes.com/www.nytimes.com/library/tech/98/10/circuits/articles/29mann.html.

[7] “Ethically Merging Mixed and Physical Realities.” IEEE Standards Association Webinar, ΙΕΕΕ, 2018, https://engagestandards.ieee.org/all-reality-webinar-registration.html.

[8] Mann, Steve. "Comparametric equations with practical applications in quantigraphic image processing." IEEE transactions on image processing 9.8 (2000): 1389-1406.

[9] “Mann S.” Electrical Computer Engineering, University of Toronto, https://www.ece.utoronto.ca/people/mann-s/.
